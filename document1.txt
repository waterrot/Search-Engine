Arbeidsmigranten Qatar op last van FIFA uit huis gezet, blijkt uit document

Arbeidsmigranten in Doha zijn uit hun huis gezet vanwege het aanstaande WK voetbal. Dat blijkt uit een document van de lokale autoriteiten, dat in handen is van de NOS. In het document, gericht aan de eigenaren van de appartementen, staat dat voor het einde van deze maand de huizen ontruimd moeten zijn. De Qatarese overheid ontkende eerder dat de ontruiming te maken zou hebben met het WK.

Het gaat om wijken rondom het stadscentrum waar voetbalfans tijdens het toernooi moeten verblijven. In het document staat dat de wijken ontruimd moeten worden vanwege specifieke regels van de wereldvoetbalbond FIFA, om zo "problemen te vermijden" rondom FIFA-accommodaties. De NOS heeft de FIFA benaderd, maar nog geen reactie gekregen.

Persbureau Reuters bracht gisteren naar buiten dat de lokale autoriteiten arbeiders uit hun huis hebben gezet. Arbeidsmigranten vertelden aan Reuters dat in meer dan tien gebouwen mensen zijn gedwongen om hun appartement te verlaten. Mogelijk gaat het om duizenden personen.

In de gebouwen woonden vooral Aziatische en Afrikaanse arbeidsmigranten. Volgens sommige bewoners van een gebouw in de wijk Al Mansoura hoorden ze twee uur van tevoren dat ze hun appartement moesten verlaten.

'Geen verband met WK'
De FIFA wilde niet reageren op de berichten van Reuters. De Qatarese overheid liet weten dat de uitzettingen losstaan van het WK. De operatie maakt volgens de woordvoerder deel uit van "uitgebreide huidige en toekomstige reorganisatieplannen voor woongebieden in Doha".

Volgens deze woordvoerder is iedereen in "een veilige en gepaste andere woning geherhuisvest". Minstens één bewoner zei tegen Reuters dat dit niet klopt; hij zegt nergens heen te kunnen.
Op 20 november wordt de eerste WK-wedstrijd in Qatar gespeeld. Het land ligt al jaren onder een vergrootglas vanwege mensenrechtenschendingen. Er is vooral kritiek op de omstandigheden waaronder arbeidsmigranten in het land moeten werken.

Onderzoeksjournalisten en mensenrechtenorganisaties schatten dat sinds de toewijzing van het WK aan Qatar in 2010 duizenden arbeidsmigranten om het leven zijn gekomen. The Guardian spreekt van tussen de 6000 en 6500 doden. Van de drie miljoen inwoners in Qatar is 85 procent arbeidsmigrant, afkomstig uit landen als Bangladesh en de Filipijnen.