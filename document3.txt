Meer dan 6500 migranten dood bij werkzaamheden in aanloop naar WK Qatar

Bij werkzaamheden in aanloop naar het WK voetbal in Qatar in 2022 zijn tot nu toe meer dan 6500 arbeidsmigranten om het leven gekomen. Dat schrijft The Guardian op basis van overheidsbronnen uit vijf Aziatische landen waar de migranten vandaan komen.

Het gaat om migranten uit India, Pakistan, Nepal, Bangladesh en Sri Lanka. Het totale aantal arbeidsmigranten dat afgelopen jaren is overleden ligt waarschijnlijk nog veel hoger; over migranten uit andere landen, zoals de Filipijnen en Kenia, zijn geen cijfers bekend.

Qatar kreeg het WK in 2010 toegewezen. Sindsdien wordt er in het land in hoog tempo gebouwd. Het land ligt al langer onder vuur, omdat de mensen vaak in extreme hitte en onder erbarmelijke omstandigheden moeten werken.

Qatar stelt dat in veel gevallen arbeiders een natuurlijke dood zijn gestorven, als gevolg van bijvoorbeeld hartfalen. Maar volgens The Guardian is daar vaak geen sprake van, of is dat in ieder geval niet vastgesteld. Op de meeste lichamen wordt geen autopsie verricht.

Overlijdensregisters worden niet gecategoriseerd op van beroep of werkplek, daarom is niet vast stellen of al deze arbeiders bij infrastructuurprojecten voor het WK voetbal zijn omgekomen. Toch wijzen experts tegenover The Guardian wel in deze richting. "Een aanzienlijk deel van de arbeidsmigranten die sinds 2011 zijn overleden was alleen in het land omdat Qatar won om het WK voetbal te organiseren", klinkt het.

Amnesty International meldde in 2016 al dat arbeidsmigranten in Qatar op grote schaal worden uitgebuit. Zo werden ze in vieze, kleine onderkomens ondergebracht en kregen ze minder salaris dan beloofd.

In de rubriek Korte Corner in Studio Voetbal vertelt Marcel van Roosmalen wat hem opviel in de voetbalwereld. Eerder deze maand ging het over Qatar.