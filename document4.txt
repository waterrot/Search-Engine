Arbeidsmigranten verkleed als WK-fan in Qatar: 'Doorgestoken kaart'
Het was een kleurrijk beeld in de straten van Doha. Duizenden mensen uitgedost in voetbalkleding van landen zoals Argentinië, Engeland en Brazilië. Het lijkt op het eerste oog wellicht een mooi voetbalfeest. Maar al snel valt op dat bijna alle supporters arbeidsmigranten uit Nepal of India zijn. "Je ziet meteen dat dit doorgestoken kaart is."

Zondagavond trapt het Qatarees voetbalelftal het misschien wel meest besproken WK ooit af. De verhalen zijn bekend, volgens mensenrechtenorganisaties zijn er duizenden arbeidsmigranten overleden bij de bouw van de stadions. Ook zijn er flinke zorgen over andere mensenrechtenschendingen in de Golfstaat.

En dan helpt het wel als een grote mensenmassa, bestaande uit veelal arbeidsmigranten, er een feestje van maakt, moet de gedachte zijn geweest. Op sociale media circuleren veel beelden van de parades. Volgens Midden-Oosten-deskundige Gertjan Hoetjes wijst veel erop dat het in scène is gezet door de organisatie van het WK.
Veel mensen in het Midden-Oosten zijn gek van voetbal, geeft Hoetjes aan. "Ook veel arbeidsmigranten houden van de sport. En het is ook niet ongeloofwaardig dat er mensen tussen zitten die wel degelijk voor Argentinië of Brazilië zullen juichen. Deze mensen houden van voetbal, maar hun land is vaak niet zo succesvol. Ze kijken meestal dan ook naar dit soort landen." 

Maar dat het een volledig eigen initiatief van de supporters was, dat wil Hoetjes niet geloven. "Je ziet op beelden dat het er wel behoorlijk geregisseerd uitziet. Het is aannemelijk dat de organisatie van het WK hierachter zit."

Het bekende Qatarese medium Al Jazeera berichtte eerder over een van de parades. Volgens het medium bestaat de groep Argentinië-fans bijvoorbeeld uit zo'n 5000 mensen, voornamelijk arbeidsmigranten, uit allerlei landen. De meerderheid zou komen uit de provincie Kerala, in India.
Maar voor onze correspondent Olaf Koens is het duidelijk dat het niet om een eigen initiatief van de supporters gaat. "Het is een wanstaltige vertoning, de gastarbeiders in Qatar worden in de kleuren en vlaggen van verschillende voetballanden uitgedost. Je ziet gelijk dat het doorgestoken kaart is, een duidelijk geregisseerde en in scène gezette optocht."

Ook Koens gelooft dat er onder de vele arbeidsmigranten wel enkele voetbalfans tussenzitten. "Maar ga er maar vanuit dat het merendeel van die mensen in de parade tot een paar dagen geleden geen idee had om welk land het ging."

Op social media zijn veel beelden te zien van de optocht
