Hoeveel levens kostte de bouw van de WK-stadions in Qatar?
Al sinds het wereldkampioenschap voetbal is toegewezen aan de golfstaat Qatar klinkt er protest: de weg naar het voetbalfestijn zou geplaveid zijn met omgekomen migrantenwerkers. Over de exacte aantallen wordt getwist, maar zeker is dat het leven van arbeidsmigranten in Qatar zwaar is. Zij zijn vaak overgeleverd aan de willekeur van hun werkgever en jaarlijks komen vele tientallen arbeidsmigranten om tijdens het werk.

Al tijden zingt rond dat er ruim 6.500 slachtoffers zijn gevallen tijdens het optuigen van de WK-faciliteiten. Dit getal is afkomstig uit een bericht in de Britse krant The Guardian dat een eigen leven is gaan leiden. De krant meldde dat in Qatar 6.750 migrantenwerkers zijn overleden sinds 2010. Het cijfer gaf het totale aantal sterfgevallen aan in de afgelopen twaalf jaar onder Aziatische migranten. In deze berekening is ook sterfte bij andere bouwprojecten en in andere sectoren meegeteld, en gaat het niet alleen om werkgerelateerde sterfgevallen, maar ook om ziekte en ongevallen buiten het werk. Aan de andere kant: in dit onderzoek zijn sterfgevallen onder migranten van buiten Zuid-Azië, zoals inwoners van de Filipijnen en Soedan, niet meegerekend, terwijl zij een aanzienlijk deel van de migrantengemeenschap vormen.

Tijdens de stadionbouw zijn dus waarschijnlijk geen duizenden bouwvakkers omgekomen, maar wel stukken meer dan de Qatarese overheid claimtQatar spreekt in een rapport van 37 overledenen tijdens de bouw van de stadions, van wie 3 werkgerelateerd. Hoewel die stelling werd herhaald door Fifa-directeur Gianni Infantino, is het volgens velen een onderschatting. De International Labour Organization (ILO) telde alleen in 2020 al 50 overledenen en 500 zwaargewonden. De oud-ambassadeur van Nepal verklaarde tegenover de Franse website SoFoot dat er jaarlijks ‘honderd à honderdvijftig’ Nepalezen omkomen bij hun werk in Qatar.

De discussie wordt vertroebeld omdat de Qatarezen hitteberoertes niet erkennen als een werkgerelateerde doodsoorzaak. Komt iemand door hitte te overlijden (hitte kan leiden tot nierfalen), dan staat er op het overlijdenscertificaat vaak simpelweg ‘hartstilstand’. Lijkschouwing wordt zelden gedaan, eigenlijk alleen als er sprake was van een misdrijf of van chronische ziekte.

Ter illustratie: van de in totaal 1.678 doden uit India die geregistreerd werden tussen 2012 en 2018, zou 80 procent een ‘natuurlijke’ dood zijn gestorven. Nabestaanden blijven verbijsterd achter, omdat de persoon in kwestie voor vertrek meestal kerngezond was. Als gevolg van dit systeem komen ze nooit te weten wat er precies gebeurd is. Op compensatie hoeven ze evenmin
